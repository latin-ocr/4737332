-VI-

Primum igitur mihi, quoniam omnis disputatio ab origine
incipiat necesse est, de vocabuli Pan etymo verba facienda sunt,
deinceps autem, quum apud Aegyptios secundum Herodoti sen-
tentiam similem quendam inveniamus deum neque minus apud
populos Asiaticos, priusquam de Pane Graecorum deo agamus,
pauca de Mende Aegyptiorum atque de Pane Asiaticorum, de
ejusque natura et cum Pane Graecorum similitudine praemittenda
videntur.

Deinde vero ad naturam dei ejusque proprietates bene per-
spiciendas ,â€˜ mythum quo loco quibusque parentibus natus sit,
quaeque corporis forma fuerit, breviter perstringere atque illu-
strare , res ipsa monet.

Natura autem ejus satis* exposita, illud adhuc restare vide-
tur, ut cum numinibus similis naturae comparetur, simulque quum
Orphicorum de Pane doctrina a ceteris disjuncta atque diversa
sit, quid de ejus qualitatibus proprietatibusque sentiant, expla-
nare in animo est.

Denique Panem cum Fauno, Italorum deo, comparare simi-
litudinesque eorum tractare, non solum deorum natura, sed etiam
quodammodo nominum etymologia admonet.

Accedunt postremo, quae de morte Panis apud Plutarchum
de orac. def. p. 419. B. p. 815. Wyttenb. et de Paniscis suo
loco dicenda videntur.

Quae quum ita disposuerim, minime me effugit, in hac re
tractanda maximas praeberi difficultates dissensionesque, praeser-
tim quum quot quantique viri, rerum antiquarum cognitione longe
praestantissimi eruditissimique, tam varie diverseque senserint,
animo menteque perlustrarem. Quare ne audacior viribus meis
insolentiorque fuisse videar, quum ad opus humeris meis gravius
sustentandum aggrediar, haec monere velim, me et praeceptorum
meorum adhortatione et rei tractandae delectamento ad id susci-
piendum atque disponendum commotum esse.

